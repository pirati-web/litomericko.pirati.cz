---
title:    "Povolební vyjednávání Zelených a Pirátů "
layout:	  post
category: blog
author:	  "Kateřina Stojanová"
image:	  ales_stibal.jpg
tags:	  koalice
date:	  2018-10-08
---
Výsledky voleb jsou již od soboty sečteny, nyní nastává období povolebního vyjednávání mezi jednotlivými politickými subjekty, ze kterého by mělo vzejít nové složení vedení a orgánů města. S 11,1% hlasů obdržela naše koalice 4 mandáty, díky čemuž jsme se stali v Litoměřicích třetím nejsilnějším uskupením, za což patří voličům velký dík! 

Plně akceptujeme výsledek demokratických voleb, proto jsme jako první oslovili k jednání ODS, jakožto stranu vítěznou, nicméně vzhledem k postupu jejich leadera a zároveň kandidáta do senátu, Ladislava Chlupáče, do druhého kola senátních voleb, jsme nuceni vyčkat s diskuzí na příští týden. Pevně věříme, že ODS chce skutečně naprosto vážně jednat o složení vedení radnice a bude se primárně zabývat jednotlivými programovými body.

Naší obavou totiž zůstává, abychom nebyli svědky opakující se situace z komunálních voleb 2014, kdy zde měla koalice převahu pouze jednoho hlasu. Následně byla leaderovi KSČM udělena placená funkce předsedy kontrolního výboru na radnici, čímž komunisté de facto přestali být opoziční stranou.

Pokud ODS složí koalici se Severočechy a uskupením Sport a zdraví, opět budou v situaci pouze jednoho hlasu navíc, čímž reálně hrozí, že bude-li některý ze zastupitelů chybět, nebudou mít většinu. Toto riziko, byť je legitimní, by však nemělo být eliminováno právě handlem s komunisty.

Je nezadatelným právem vítěze vést jednání a pokud má dostatečný koaliční potenciál, tak s partnery vládnout. My se však i nadále hodláme držet linie naší předem deklarované povolební strategie, ve které jsme se zavázali, že nebudeme spolupracovat se stranami, se kterými máme závažný etický problém, tedy s KSČM a s SPD, která nakonec nezískala ani jeden mandát. 

Pevně věříme a doufáme, že i ostatní politická uskupení budou mít stejný pohled na věc. 

