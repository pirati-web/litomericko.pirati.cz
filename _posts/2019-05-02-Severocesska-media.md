---
title:	  'Střet zájmů vlastníků médií regionálního formátu'
layout:	  post
category: blog
author:	  Kateřina Stojanová
image:	  severocesska-media.jpg
tags:	  Média
date:	  2019-05-02
---
Před několika dny vydalo nezávislé zpravodajské médium *HlídacíPes.org*, zabývající se dlouhodobě politickými tématy, zneužíváním moci a ohrožováními demokracie v Česku, [článek](https://hlidacipes.org/nominace-na-novinarskou-cenu-jak-si-v-usti-politici-platili-reklamu-z-verejnych-penez) týkající se nezávislosti žurnalistiky v našem kraji. Klíčovým tématem celého textu bylo odhalení skutečnosti popisující, jak si politici v Ústí financovali reklamu propagující jejich politické zájmy z veřejných peněz, tedy ze zdrojů, které mají sloužit k širokému zájmu všech občanů a to i těch, kteří s vládnoucí koalicí politicky nesouzní, nikoliv k propagaci úzké skupiny privilegovaných. Takto zaplacená reklama navíc rezonovala v mediálním prostoru, který se do té doby snažil tvářit nezávisle. Lze tak konstatovat, že vedení ústecké radnice mělo zcela zjevně dlouhodobou snahu kupovat si televizní zpravodajství v regionálních médiích, skrze s nimi uzavřené smlouvy. Bohužel, nedaleké Ústí není jediným městem, které se s podobným problémem potýká. Vzájemná provázanost politiků a místních médií neminula ani Litoměřice.

Pod onou pochybnou smlouvou byl totiž podepsán zástupce *Regionální televize Ústecka* **Roman Munčinský**, který je zároveň členem politické organizace **Severočeši - Litoměřice**, za něž kandidoval v posledních komunálních volbách na jedenácté pozici. Ač získala tato partaj v Zastupitelstvu města Litoměřice jen 3 zástupce, dostala se díky nabídce vítězné ODS do koalice a Rady města spolu s dalším uskupením Sport a Zdraví Litoměřice a našemu městu tak fakticky vládnou. *HlídacíPes.org pana Munčinského oslovil, aby se k zasahování ústecké radnice do nezávislosti svého média vyjádřil. Na dotazy však neodpověděl.

V případě Ústí tamní politiky však dohnala RRTV a zákon, který zaběhlou praxi hrazení si z veřejných peněz svou televizní podporu utnul. V případě Litoměřic však spousta podezřelých procesů probíhá doteď. V rámci našeho regionu totiž významně figuruje mediálnímu prostoru projekt *Litoměřicko24.cz*, jejímž majitelem je **Jan Dostál**, který za **Severočeši - Litoměřice** kandidoval vedle Romana Munčinského, podepsaného pod výše popisovanou spornou smlouvou, dokonce na čtvrté pozici. Snaha vlastníků regionálních sítí dostat se do politiky je tedy v kontextu ústeckých událostí neméně alarmující. 

Celé situaci nenahrává ani atmosféra kolem uvažovaného prodeje litoměřické nemocnice z rukou města do majetku soukromého subjektu, který by nejen pacientům, ale i zdravotnímu personálu přinesl spoustu komplikací, na které se snažíme pravidelně upozorňovat. 1. května 2019 se před budovou nemocnice konala demonstrace poté, co na petiční listině, která vedení města vyzývala k neučinění tak riskantního kroku, bylo zanecháno nad 6 tisíc podpisů. Ač se za poslední léta jednalo o jedno z největších shromáždění v našem městě, kterého se zúčastnili i obyvatelé z celého regionu, televize Jana Dostála na události chyběla a regionálně významnou akci tak nezdokumentovala. 

Jak už bylo řečeno, Severočeši - Litoměřice mají své zástupce v Radě města, která proces privatizace nemocnice připravuje. Sami její prodej kvitují a zpochybňují rozhodnutí Úřadu pro ochranu hospodářské soutěže, který v minulosti zastavil pochybné koncesní řízení, které bylo ve věci nemocnice zahájeno pro nalezení strategického partnera, který měl s městem uzavřít pachtovní smlouvu a nemocnici tak přenést na svá bedra. 

V tištěném deníku, který je pod stejnou značkou Jana Dostála vydáván, se navíc pravidelně na několika stranách objevuje pouze logo jeho politické organizace. Již v minulosti tuto záležitost komentoval tak, že Severočeši - Litoměřice si jako jediní, narozdíl od zbytku politických stran, tuto formu reklamy v plátku platí. Představený převod z účtu jeho partaje na účet jeho média však vyznívá skutečně úsměvně.

Je tedy velkou otázkou, zda-li se regionální médium Litoměřicko24.cz snaží o tvorbu nezávislé žurnalistiky, nebo jde opět jen o provázání komunálních politiků s médiem, které jim účelově "hraje do karet". 







