---
title:    "Tisková zpráva k aktuální situaci povolebního vyjednávání"
layout:	  post
category: blog
author:	  Kateřina Stojanová
image:	  
tags:	  koalice
date:	  2018-10-17
---
Dnes, 17. 10. 2018, bylo v Litoměřicích v ranních hodinách definitivně podepsáno memorandum o budoucí koaliční spolupráci. Na straně vedoucí pozice tak v zastupitelstvu města usednou zástupci z vítězné ODS, Severočeši - Litoměřice a Sport a zdraví. 
Všechny tři politické subjekty zastávaly tatáž postavení i v předchozích čtyřech letech, čili nedojde ke kýžené změně, ve kterou jsme doufali.
Čelní představitelé těchto stran, Ladislav Chlupáč, Lukas Wünsch a Václav Červín, si tak de facto stvrdili své pozice, aniž by o svých krocích předem informovali ostatní politická uskupení, kterým voliči udělili nezanedbatelný počet mandátů v orgánu města, a kterým zahrnutí do povolebního vyjednávání přislíbili, včetně nás.

“Základem pro konstruktivní spolupráci je dobrá komunikace, sdílení informací a věcná diskuse o záměrech. Dobré vztahy se nebudují tak, že se věci dozvíme ex-post z médií. Společná koalice je připravena ke spolupráci, tam kde to programové body umožňují, což jsme také na všech jednáních s vítěznou ODS zdůraznili”, říká lídryně Zelených Lenka Simerská.

Pokud má být správa města postavena na funkčních demokratických principech, očekávali bychom, že komunikace s deklarovanými opozičními zastupiteli bude přímá a bez zbytečných prodlev, které se zejména ze strany ODS ukázaly býti doposud klíčovými, přestože jimi uváděným důvodem byla upřednostňovaná aktivita v rámci konajícího se 2. kola senátních voleb.
Nekvitujeme ani kumulaci funkcí, která vznikne u potenciálních místostarostů a to v podobě nově nabyté pozici senátora v případě pana Chlupáče, poslaneckého mandátu v případě pana Krejzy a jednatele společnosti Zahrady Čech v případě pana Wünsche. 

“Ve vedeních měst se historicky již mnohokrát prokázalo, že souběžnost jednotlivých politických pověření je neefektivní a z dlouhodobého hlediska nepřináší užitek,” okomentoval skutečnost lídr zeleno-pirátské kandidátky Aleš Stibal.

Zelení a Piráti budou nicméně nadále trvat na svých vybraných pozicích ve výborech a komisích, a to zejména na funkci předsedy kontrolního výboru, kterou by měl ideálně zastávat pirátský nominant Aleš Stibal. 
