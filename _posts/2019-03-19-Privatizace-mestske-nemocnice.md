---
title:	  "Vyjádření: Privatizace městské nemocnice"
layout:	  post
category: blog
author:	  Kateřina Stojanová
image:	  nemocnice-ltm.jpg
tags:	  nemocnice
date:	  2019-03-19
---

Z posledního usnesení Rady města Litoměřice vyplynul další postup ve věci městské nemocnice.
V srpnu minulého roku zastavil ÚOHS koncesní řízení, z nějž měl vzejít strategický partner, který měl naší nemocnici zajistit z pozice provozovatele další rozvoj. 
Další rozhodnutí o osudu tohoto zdravotnického zařízení padlo nedávno na Radě města Litoměřice 11. 3. 2019, která zahájila pod vedením **místostarosty Karla Krejzy** (ODS) privatizaci.

> *Obávám se, že privatizace nemocnice může vážným způsobem ohrozit dostupnost zdravotní péče v celém litoměřickém okrese.*

komentuje situaci poslanec Pirátů **Mikuláš Peksa** zvolený za Ústecký kraj.


Piráti řízení dlouhodobě kritizují.
Již od převodu na akciovou společnost se rozhodování konalo netransparentní cestou, v rámci tajného hlasování Zastupitelstvu města. 
Participovat na diskuzi nebylo umožněno ani široké veřejnosti, ani personálu nemocnice.
Pochybně působilo i samotné koncesní řízení v minulém roce, v němž nebyla prodloužena lhůta pro podávání nabídek, byť byl tento krok žádán a následně kvitován, což napadl i samotný antimonopolní úřad.

Pirátský zastupitel **Aleš Stibal** k tomu říká: 

> *Návrh sledujeme a v případě pochybností o procesu budeme činit příslušné kroky. Rada musí transparentně zdůvodnit svůj postup.*

___

### [Celé znění rozhodnutí Rady města](https://www.litomerice.cz/usneseni-rady/8539-06-vypis-usneseni-rady-mesta-litomeric-11-3-2019)

153/6/2019 

Rozhodnutí o dalších krocích ohledně Nemocnice Litoměřice a.s.

RM přijímá toto rozhodnutí:

a) RM bere na vědomí předloženou bodovou zprávu „Základní alternativy postupu při získání partnera pro společnost Nemocnice Litoměřice, a.s.“ vypracovanou JUDr. Mariannou Svobodovou, Duška & Svobodová advokátní kancelář. Zpráva předkládá a popisuje další možné efektivní alternativy postupu pro získání partnera Nemocnice Litoměřice, a.s.

b) RM po projednání stanovuje v rámci přípravné fáze transakce směřující k získání strategického partnera Nemocnice Litoměřice, a.s. další postup z navržených variant bodové zprávy „Základní alternativy postupu při získání partnera pro společnost Nemocnice Litoměřice, a.s.“ vypracovanou JUDr. Mariannou Svobodovou, Duška & Svobodová advokátní kancelář, a to rozpracovat podrobněji variantu uvedenou v článku 2 této zprávy – PRODEJ 100 % AKCIÍ NEMOCNICE LITOMĚŘICE, A.S. PARTNEROVI.

c) RM ukládá Karlu Krejzovi zajistit zadání vypracovat druhý znalecký posudek na ocenění 100 % akcií společnosti Nemocnice Litoměřice a.s., a to společností Ernst & Young, s.r.o., Na Florenci 2116/15, Nové Město, 110 00 Praha 1, IČO: 26705338.

d) RM ukládá JUDr. Marianně Svobodové, Duška & Svobodová advokátní kancelář, zrevidovat a navrhnout vhodnou úpravu stávajících smluvních vztahů mezi Městem Litoměřice a Nemocnicí Litoměřice, a.s. s ohledem na budoucí možnou změnu akcionáře Nemocnice Litoměřice, a.s., a to Smlouvy o nájmu nemovitostí č. SOC/00060/2017 a Smlouvy č. SOC/00082/2019 o poskytnutí individuální dotace z rozpočtu Města Litoměřice.

